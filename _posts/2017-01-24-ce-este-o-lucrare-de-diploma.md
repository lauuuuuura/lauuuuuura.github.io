---
layout: post
title: Ce este o lucrare de diplomă?
---
Am zis că scopul blogului este acela de a documenta idei și iată că n-a trecut foarte mult
timp până când am simțit nevoia să structurez niște puncte care mi-au ridicat niște semne
de întrebare și mici revolte interioare la care nu am găsit încă răspuns, așa că o să le las
ca întrebări deschise la finalul postării.

Acum câteva zile a apărut în online o știre care ne anunță despre faptul că studenții de la facultatea de Drept
[nu vor mai susține lucrare de licență din vară](http://www.digi24.ro/stiri/actualitate/educatie/studentii-de-la-drept-fara-lucrare-de-licenta-din-vara-653120){:target="_blank"}.
Principalul motiv care a stat la baza acestei decizii este arhi-cunoscutul fenomen de plagiere a lucrărilor.
Nu am aflat știrea din presă, ci direct de la valul de oameni care au dat share și care s-au
revoltat că este o măsură proastă și că soluția propusă doar ascunde sub preș fenomentul plagiatelor.
Eu nu zic că e o soluție bună sau proastă, dar vreau să scriu aici câteva lucruri la care m-am gândit.

Decanul de la Drept a zis așa: _"
Nu se justifică să achiziţionăm un soft pentru lucrările de diplomă care costă câteva zeci
de mii de euro şi apoi alimentarea lui cu baze de date pentru a verifica daca lucrurile
sunt plagiate sau nu. **Nu avem cum să controlăm fenomenul scrierii de către altă persoană**."_

Hold your horses! Ăsta chiar e un subiect interesant. 

În domeniul Calculatoarelor prima lucrare mai amplă pe care o scriu studenții este fix lucrarea de
licență. La noi există un astfel de soft achiziționat, iar lucrurile merg destul de bine.
Avem și noi problemele noastre, în special legate de calitatea proiectelor, dar ăsta e alt subiect
și nu îl voi aborda în postarea de față. Ce doream să spun, în schimb, e că un fenomen similar
îl avem și noi, în fiecare semestru, la multiple materii, cu temele de casă: noi putem să verificăm
dacă există două teme de casă (deci cod sursă) care seamănă foarte mult între ele, dar nu avem
cum să controlăm fenomenul scrierii de către o altă persoană. Aceeași problemă și pentru proiectul
de diplomă.

Putem să aplicăm aceeași soluție?

Eliminarea temelor de casă în domeniul nostru nu este o soluție. Nimeni nu învață să scrie cod
doar citind cărți și făcând exerciții de laborator ghidate pas cu pas. Programarea se învață
atunci când te lovești singur de probleme; **Ce soluție se poate găsi aici pentru problema plagiatului?**
Nu știu. Momentan încercăm să-i descurajăm pe cei cu surse copiate, să-i punem să prezinte pe
cei pe care-i suspectăm că au cumpărat temele, dar problema persistă și nu cunosc o soluție
în momentul de față.

Ce este o lucrare de diplomă?

La noi poți să îți iei toate creditele, dar dacă nu prezinți lucrarea de diplomă nu termini
facultatea. Ce reprezintă ea? Nu știu. Teoretic, dacă ți-ai luat toate examenele până în
momentul respectiv facultatea ar putea să-ți dea deja hârtia pe care scrie "Da, studentul
are suficiente deprinderi de programare și inginerie software". Noi l-am învățat, el a asimilat.
Există credite pentru pregătirea proiectului de diplomă, dar repet: poți să-ți iei creditele
respective, să ai proiectul gata, dar dacă nu faci lucrarea scrisă și nu o prezinți, nu
termini facultatea.

Întrebarea doi la care nu am un răspuns: **Ce înseamnă să termini o facultate?**. Skillset?
Deprinderi? Note mari? Determinare? Voință? Toate la un loc? Altceva? Întrebarea probabil că
merge mână în mână cu _de ce faci o facultate?_. 

M-am uitat pe net să văd ce fac alte universități mari din US și din Europa. Și am dat de foarte
multe care spuneau că lucrările de diplomă sunt opționale și aduc credite sau alte beneficii.
Pentru că m-am derutat și am crezut că nu înțeleg eu prea bine, am zis să caut și pe site-urile
facultățiilor din România despre lucrarea de diplomă. Cum nici aici nu am găsit chiar foarte
multe informații (uneori deloc), am zis că mai bine întreb niște oameni care au făcut ciclul
de licență în străinătate și care pot să-mi spună direct despre cum a funcționat sistemul la ei.
În unele locuri este ca la noi: o faci pentru că trebuie, în alte părți e o lucrare opțională.
Bianca spre exemplu a terminat MIT, iar lucrarea de diplomă este opțională pentru că nu toată
lumea este capabilă de a scrie o lucrare de interes după ciclul de licență.

Când am citit asta mi-am amintit de teancurile de lucrări de diplomă uitate prin diverse săli
după susținerea licențelor. De faptul că sunt extrem de rare cazurile în care comisia de susținere
îți citește lucrarea înainte. De faptul că în cel mai bun caz o să o frunzărească cineva în
timp ce tu prezinți ceea ce ți s-a părut a fi cel mai important lucru din facultate. Nu se uită
nimeni, niciodată, pe ele. E maculatură. Și în contextul în care comisia nu dorește să
investească mai mult efort în evaluare și ghidare pe parcursul elaborării lucrării, întrebarea trei:
**La ce este utilă o lucrare de diplomă în forma ei actuală în România?**. 

Am văzut destul de des în sistemul educațional din România idei bune, dar implementate prost.
De multe ori ideile bune le văd chiar la oamenii care nu au legătură cu sistemul
educațional, ori cu România, ori cu ambele. Cumva aici mi se pare o junglă, un context
socio-cultural ceva mai complex în care nu poți să iei lucruri care funcționează în alte
părți și să le aplici direct. Ain't gonna work. 
